V této publikaci se soustředíme na modelování Kataklyzmických proměnných hvězd (CV - z angl. Cataclysmic Variables). Konkrétně na dynamiku akrece v těchto binárních systémech. CV hvězdy jsou známé tím, že jejich světelné křivky mohou vykazovat vysoce aperiodické chování. Tento fenomén, nazývaný flickering, poprvé objevili (Henize, 1949) a (Lenouvel and Daguillon, 1954). Původ a vnitřní mechanizmy, které dávají vzniknout těmto nepravidelným změnám jasnosti, nejsou stále dobře pochopeny. První teorie připisovaly vznik flickeringu vysoce turbuletní povaze místa, kde se proud plynu ze sekundární hvězdy setkává s akrečním diskem, také nazývanému horká skvrna (angl. hot spot). Některé pozorované systémy vykazují nejvyšší urovně flickeringu v době, kdy horká skvrna není zakryta před pozorovatelem. Pozdější studie, například (Patterson, 1981) nebo (Wood et. al., 1986) ale ukázaly, že pro značnnou část CV systémů neexistuje korelace mezi orbitální fází a urovněmi flickeringu. Během let bylo vytvořeno mnoho modelů, například (Dobrotka et al., 2012), (Kley and Papaoizou, 1997), (Lyubarskii, 1997) nebo (Yonehara et al., 1997). Žádný ale zatím neposkytl definitivní vysvětlení původu flickeringu. Jako první cíl našeho výzkumu jsme implementovali vlastní numerický model akrečního disku, nazývaný Multilayer Dripping Handrail (MDH - česky. Vícevrstvé Kapající Zábradlí), který jsme použili ke studiu dynamiky distribuce hmoty a extrakci světelných křivek závislých na nastavených parametrech a počátečních podmínkách. Poskytli jsme vysoce přízpůsobitelný a dobře optimalizovaný nástroj k modelování akrečního disku, který navíc nevyžaduje superpočítač. Za druhý cíl jsme si stanovili získat hodnotu volného parametru alfa ze standardního Shakura-Sunyaevova alfa-disk modelu pro námi modelovaný CV systém. Tuto analýzu jsme založili na výsledcích numerických simulací MDH modelu, které se ukázaly být v dobré shodě s analytickým řešením alfa-disk modelu. Proto jsme schopni přesně určit parametr alfa a spárovat jej s CV systémem specifických parametrů. Text této publikace začínáme stručným přehledem různých typů ve vesmíru pozorovatelných akrečních systémů a navázané teorie. Poté se zaměřujeme na teorii hlavního mechanizmu MDH, který využíváme jako spouštěč redistribuce hmoty v disku. Tento kritický mechanizmus je založen na modelech kapajícího kohoutku, konkrétně pružinového (MSM - angl. Mass-Spring Model), který zavedl (Shaw, 1984). Dále předkládáme definice a podrobnější vysvětlení podkladové teorie našeho MDH modelu, a také si procházíme konkrétní implementaci modelového kódu v jazyce C++, její koncepce a použité knihovny. V závěru demonstrujeme možnosti a výsledky simulací několika různých konfigurací modelu pro stejný generický CV systém a diskutujeme charakteristiky různých výsledků. Výsledná data ze zmíněných simulací jsme poté využili k získání požadovaného alfa parametru.
